# -*- mode: mandoku-view; -*-
#+TITLE: 雲林石譜
#+DATE: 2015-08-24 23:17:47.786776
#+PROPERTY: ID KR3i0018
#+PROPERTY: BASEEDITION WYG    
#+PROPERTY: JUAN 卷中
<pb:KR3i0018_WYG_002-1a>¶
欽定四庫全書¶
　雲林石譜卷中¶
　　　　　　　　　　　　　宋　杜綰　撰¶
　　何君石¶
臨安江軍新塗縣玉笥山玉梁&KR0972;有澗洞名何君按圖¶
經十人避秦九人仙去獨何君為地仙居其洞故因號¶
焉岩洞透邃中有石棋枰山之前後聞産巨石皆嶮怪¶
昔何君洞有一石懸於洞口其狀如雲廣數尺巉岩秀¶
<pb:KR3i0018_WYG_002-1b>¶
碧扣之無聲土人云何氏擊取置亭榭中¶
　　孰潭石¶
筠州髙安縣之東北有水出自豐城號濟歩江自江口¶
入四十里地名孰潭水中多産巨石嶙峋四靣無崷崪¶
勢穿眼委曲不甚蒼翠鮮有小巧者¶
　　洪巖石¶
饒州府樂平縣東山鄉地名洪巖有三洞名木梓樹水¶
岩各有巖穴炬火而入自水岩上半間可不數十丈方¶
<pb:KR3i0018_WYG_002-2a>¶
到底聞水聲如雷窮之即無水源其洞中有石田鍾皷¶
磬仙人帳若人力所為其山髙下巉岩翠壁巖穴中有¶
石佛羅漢相儀如生凡髙十餘尺¶
　　韶石¶
韶州黃牛灘水中産石峯巒巉岩百怪其色或灰扣之¶
微有聲凡就水採取例皆枯燥須用磁末刷治即色稍¶
青其質頗與道州永明石品相類間有竒巧小者¶
　　袁州石¶
<pb:KR3i0018_WYG_002-2b>¶
袁州分宜縣距縣二十里有五侯嶺(侯或云猴猴/字未詳其名)嶺上¶
四旁皆山石岝㠋峭絶若劃裂摧倒勢其嵌空多狙猨¶
凡山下石或立或伏當是山上飛墮者石色紺青不潤¶
澤玲瓏竒怪萬狀間有數人可遠致者臨江士人魯子¶
明有石癖嘗親訪其處以漁舟載歸滿灘列置所居又¶
去縣十里有石洞名洪陽游者持炬以入聞有十六室¶
詭怪百狀又有石乳石田牛羊鍾鼓凡倉廩床榻之類¶
石帆髙數丈叚叚有邊幅如有船檣所駕暴疾風狀石¶
<pb:KR3i0018_WYG_002-3a>¶
田頃畆與眞無異凡洞髙處刻唐人題字彷彿可辨父¶
老云是晉葛洪婁陽二仙所隐得名其洞穴深&KR0201;不可¶
徧覽頃一道人結菴輒盡游其室賫糧秉炬才歴數室¶
聞洞上有篙撑船聲駭懼而返¶
　　萍鄕石¶
袁州萍鄉縣百耒里北名石觀突兀一山石洞穴深六¶
七丈岩上垂石如鍾乳髙低無數嵌空怪石竒巧去古¶
山之側近側皆有怪石隐草木中土人不知貴¶
<pb:KR3i0018_WYG_002-3b>¶
　　修口石¶
洪州分寕縣地名修口深土中産石五色斑斕全若玳¶
瑁石理細潤或成物像扣之稍有聲土人就穴中鐫礲¶
為器頗精緻見風即勁亦堪作硯粗發墨¶
　　魚龍石¶
潭州湘鄉縣山之顛有石卧生土中凡穴地數尺見青¶
石即掲去謂之蓋石自青石之下微青或灰白者重重¶
揭取兩邊石靣有魚形類鰍鯽鱗鬛悉如墨描穴深三¶
<pb:KR3i0018_WYG_002-4a>¶
二丈復見青石謂之載魚石石之下即著沙土然選擇¶
數尾用相隨游泳或石紋斑剝處全然如藻荇凡百十¶
塊中無一二可觀大抵石中兩靣如魚龍形反側無序¶
作蜿蜒勢鱗鬛爪甲悉偹尤為竒異土人多作偽以生¶
漆㸃綴成形但刮取燒之有魚腥氣乃可辨所産眞者¶
又隴西地名魚龍掘地取石破而得之亦多魚形與湘¶
鄕所産無異豈非古之陂澤魚生其中因山頺塞歲久¶
土凝為石而致然杜甫詩有水落魚龍夜山空鳥䑕秋¶
<pb:KR3i0018_WYG_002-4b>¶
正隴西爾¶
　　萊石¶
萊州石色青黯透明斑剝石理縱橫潤而無聲亦有白¶
色石未出土最軟土人取巧鐫雕成器其輕妙見風即¶
勁或為鐺銚久堪烹餁有益於銅鐵¶
　　虢石¶
虢州滎陽縣石産土中或在髙山其質甚軟無聲一種¶
色深紫中有白石如圓月或如龜蟾吐氣白雪之狀兩¶
<pb:KR3i0018_WYG_002-5a>¶
兩相對土人就石叚掲取用藥㸃化鐫治而成間有天¶
生如圓月形者極少得之昔歐陽永叔賦雲月石屏詩¶
特為竒異又有一種色黄白中有石紋如山峯羅列逺¶
近澗壑相亦是成片修治鐫削度其巧輒乃成物像以¶
手礲之石靣髙低多作硯屛置几案間全如圖畫詢之¶
土人石因積水浸漬遂多斑斕¶
　　階石¶
階州白石産深土中性甚軟扣之或有聲大者廣數尺¶
<pb:KR3i0018_WYG_002-5b>¶
土人就穴中鐫刻佛像諸物見風即致勁以滑石末治¶
令光潤或磨礲為板裝製硯屏瑩潔可喜凡内府遣投¶
金章玉簡於名山福地多用此石以朱書之¶
　　登州石¶
登州海岸沙土中出石潔白或瑩徹者質如芡實粒圓¶
熟間有大者或如櫻李土人謂之彈子窩久因見風濤¶
刷激而生¶
　　松化石¶
<pb:KR3i0018_WYG_002-6a>¶
産婺州永康縣松林頃因馬自然先生在山一夕大風¶
雨松忽化為石仆地悉皆斷截大者徑三二尺髙有松¶
節脂脉紋土人運而為坐具至有小如拳者亦堪置几¶
案間¶
　　穿心石¶
襄州江水中多出穿心石色青黑而小中有小竅土人¶
每因春時競向水中摸之以卜子息亦雜他石頃年家¶
弟守官偶歩水際獲得一青石大如鵞卵白脉如粉書¶
<pb:KR3i0018_WYG_002-6b>¶
草字兩行把玩累日為貴公子奪去復搜求之不可再¶
得¶
　　洛河石¶
西京洛河水中出碎石頗多青白間有五色斑斕採其¶
最白者入鉛和諸藥可燒變假玉成琉璃用之¶
　　零陵石燕¶
永州零陵石燕昔𫝊遇雨則飛頃歲余渉髙岩石上如¶
燕形者頗多因以筆識之石為烈日所曝偶遇驟雨過¶
<pb:KR3i0018_WYG_002-7a>¶
凡所識者一一墜地蓋寒熱相激墜落不然飛爾土人¶
有石板上磊塊如燕形者呼為燕窩¶
　　相州石¶
相州之北十里地名梨園漳河水中出石數種或如濃¶
墨圓㸃或紋如深廣匾頭頗堅潤土人謂之量豉石堪¶
琢為器物亦磨作鎭紙其價甚亷¶
　　西蜀石¶
西蜀水中出石甚堅潤色黑白石理遍有匾紋如豆大¶
<pb:KR3i0018_WYG_002-7b>¶
中有紋如桃杏花心土人鐫礲為龜蟾鎭紙又一種紋¶
理如濃墨勻作圈㸃尤温潤又一種微㸃黑石理稍麄¶
澁又一種斑黑光潤龜背上作盤蛇勢或白或朱土人¶
以藥㸃飾謂之元武君¶
　　瑪瑙石¶
峽州宜都縣産瑪瑙石外多沙泥積漬凡撃去粗表紋理¶
旋繞如刷絲間有人物鳥獸雲氣之狀土人往往求售¶
博易於市泗州盱眙縣寳積山與招信縣皆産瑪瑙石¶
<pb:KR3i0018_WYG_002-8a>¶
紋理竒怪宣信間招信縣令(忘其/姓名)獲一石於村民大如¶
升其質甚白既磨礲中有黄龍作蜿蜒盤屈之狀歸貢¶
內府¶
　　奉化石¶
明州奉化縣諸山大石中凡擊取之即有平靣石色微¶
黄而稍潤扣之無聲其紋横裂兩道如細墨描冩一帶¶
夾徑寒林&KR0196;霧朦朧之狀或如濃墨㸃染成髙林與無¶
為軍所産石屏頗相類但石質頑礦凡鐫治旋薄則縱¶
<pb:KR3i0018_WYG_002-8b>¶
横斷裂亦可加工磨礲為研屏土人不知貴¶
　　吉州石¶
吉州數十里土中産石色微紫扣之有聲可作硯甚發¶
墨但膚理頗礦燥較之永嘉華嚴石為硯差勝土人亦¶
多鐫琢為方斛諸器¶
　　婺源石¶
徽州婺源石産水中者皆為硯材品色頗多一種石理¶
有星㸃為之龍尾盖出於龍尾溪其質堅勁大抵多發¶
<pb:KR3i0018_WYG_002-9a>¶
墨前世多用之以金星為貴石理微麄以手摩之索索¶
有鋒鋩者尤妙深溪為上或如刷絲羅紋棗心或如𤓰¶
子或眉子兩兩相對又一種色青而無紋大抵石質貴¶
清潤發墨為最又有祁門縣文溪所産青紫石理温潤¶
發墨頗與後厯石差堅近時出處價倍於常土人各以¶
石材厚大者為貴又徽州歙縣地名小溝出石亦清潤¶
可作硯但石理頗堅不甚剉墨其紋亦有刷絲者土人¶
不知為貴¶
<pb:KR3i0018_WYG_002-9b>¶
　　通遠石¶
通逺軍即古渭州水中有虫類魚鳥形扣之有聲土人¶
見者多以梃辦或堅物擊之多化為石石色青黑温潤¶
堪為礪之質石或長尺餘價直數十千凡兵刃用此磨¶
治者青光而不鏉¶
　　六合石¶
眞州六合縣水中或沙土中出瑪瑙石頗細碎有絶大¶
而純白者五色紋如刷絲甚温潤瑩徹土人擇紋采或¶
<pb:KR3i0018_WYG_002-10a>¶
斑斕㸃處就巧碾成物像¶
　　蘭州石¶
蘭州黄河水中産石絶有大者紋采可喜間於羣石中¶
得真玉璞外臕又有如物像黑青者極温潤可試金頃¶
年餘獲一圓青石大如杮作鎭紙經宿連簡册輒温潤¶
後以器貯之凡移時有水浸潤一日墜地破而為三四¶
叚空有小魚一枚纔寸許跳擲頃刻即死¶
　　溜州石¶
<pb:KR3i0018_WYG_002-10b>¶
溜州石其質甚白紋理偏有斑黑鱗鱗如雲氣之狀色¶
稍潤扣之稍有聲土人鐫治為方斛諸器¶
　　鼎州石¶
鼎州祈闍山出石石中有黄土目之為太一餘糧色紫¶
黑其質磊磈大小圓匾外多沾綴碎石滌盡黄土即虛¶
空間有小如拳者可貯水為硯滴或栽植菖蒲水窠頗¶
佳¶
　　夀春石¶
<pb:KR3i0018_WYG_002-11a>¶
夀春府夀春縣紫金山石出土中色紫琢為硯甚發墨¶
扣之有聲余家舊有風字様硯甚發墨特輕薄皆逺物¶
故也¶
　　絳州石¶
絳州石出土中其質堅礦色稍白紋多花浪頗類牛角¶
土人謂之角石堪琢為硯惟可研丹砂滑而不發墨¶
　　辰州石¶
辰州蠻溪水中出石色黒諸蠻取之磨刃每洗滌水盡¶
<pb:KR3i0018_WYG_002-11b>¶
黑因名黑石扣之無聲彷彿如階州者土人琢為方斛¶
器物及印材粗佳亦堪製為硯間有温潤不可多得¶
　　肅慎氏石矢¶
臨江軍新塗縣數十里地名白羊角凌雲嶺頂上平如¶
掌皆古時寨基地中往往獲石箭鏃鋒而刃脊其㢘可¶
劌其實則石長三四寸許間有短者此孔子所謂楛矢¶
石砮肅慎氏之物也按禹貢荆州貢砥礪砮丹惟&KR1642;輅¶
楛梁州貢鏐鐵銀鏤砮磬則楛矢石砮自禹以來貢之矣¶
<pb:KR3i0018_WYG_002-12a>¶
春秋時隼集於陳庭楛矢貫之石砮長尺有咫又有石¶
甲葉形如龜背紋稍厚石斧大如掌有貫木處率皆青¶
堅擊之有聲¶
　　上猶石¶
處州上猶縣山土中出石微紫質稍麄多淺黑斑㸃兩¶
暈外暈綠色堪作水斛或闌檻好事者往往鐫礲甃地¶
靣全勝玳瑁¶
　　螺子石¶
<pb:KR3i0018_WYG_002-12b>¶
江寕府江水中有碎石謂之螺子凡有五色大抵全如¶
六合縣靈居岩及他處所産瑪瑙無異紋理縈繞石靣¶
望之透眀温潤可喜¶
　　栢子瑪瑙石¶
黃龍府山中産栢子瑪瑙石色瑩白上生栢枝或青或¶
黄甚光潤頃年白蒙亨奉使北廷北主遺以一石大若¶
桃上有鴝鵒如豆許栖栢枝上頗竒怪又有一種多中¶
空不瑩徹餘獲一塊&KR0037;大可貯藥數百粒¶
<pb:KR3i0018_WYG_002-13a>¶
　　寶華石¶
台州天台縣石名寶華出土中其質頗與萊州石相類¶
扣之無聲色微白紋理斑斕土人鐫礲作器皿稍工或¶
為鐺銚凡經火不堪堅久¶
　　石州石¶
石州産石深土中色多青紫或黄白其質甚軟頗類桂¶
府滑石微透明土人刻為物像及品物甚精巧或雕刻¶
圖畫印記字畫極深妙¶
<pb:KR3i0018_WYG_002-13b>¶
　　鞏石¶
鞏州舊名通逺軍西門寨石産深土中一種色綠而有¶
紋自為水波斷為硯頗温潤發墨宜筆其穴歲久頺塞¶
無復可採先子頃有圓硯贈東坡公目之為天波¶
　　燕山石¶
燕山石出水中名奪玉瑩白堅而温潤土人琢為器物¶
頗亂真¶
　　韶石¶
<pb:KR3i0018_WYG_002-14a>¶
韶州石綠色出土中一種色深綠可鐫礲為器一種青¶
綠相兼磊磈或如山勢者一種色稍次一種細碎雜沙¶
石以水烹砑作數品入顔色用大抵穴中因銅苗氣薫¶
蒸即此石共産之¶
　　桃花石¶
韶州桃花石出土中其色粉紅斑斕稍潤扣之無聲可¶
琢器皿或為鎮紙¶
　　端石¶
<pb:KR3i0018_WYG_002-14b>¶
端州今為肇慶府石出斧柯山距州三四十里所謂靈¶
羊峽對山也凡四種曰岩石曰小湘石曰後歴石曰蚌¶
坑而岩石最貴山極髙峻以漁舟入小溪即蚌坑水陸¶
行七八百歩至下岩十歩許步至上岩自上岩轉而南¶
凡百餘步至龍岩上岩各三穴下岩一穴半邊上穴凡¶
九十餘穴然又以下岩為勝龍岩乃唐初取硯處色正¶
紫而細潤不及下岩後不得入龍岩遂不復取之今下¶
岩石盡遂取諸半邊岩近亦塞矣獨上岩可取之今下¶
<pb:KR3i0018_WYG_002-15a>¶
岩一穴泉水溢歳久石屑崩塞雖千夫終歳功亦不可¶
得之凡北壁石在水底石色乾則灰青紫色濕則深紫¶
眼正圓有瞳子暈數十重綠碧白黑相間如畫青綠處¶
類翡翠色南壁石則水半石也上岩三穴則土地岩中¶
岩穴即梅株岩下穴今俗呼為中岩上穴中穴今已塞¶
矣而下穴中亦能開路採石之處下無積水上有泉滴¶
如飛雨石色乾濕與下岩同但稍多紫色北壁者與下岩¶
南壁相類下穴南壁者石色以微帶黄色眼有瞳子暈¶
<pb:KR3i0018_WYG_002-15b>¶
七八重青黄綠白黑相兼已不及北壁眼無暈矣上穴¶
中穴石色益黄其眼亦赤黄色半邉山諸岩曰大秋風¶
曰小秋風曰獸頭曰獅子曰桃花曰河頭曰新坑曰黄¶
坑其石亦類下穴但眼暈只二四重色赤青碧可愛唯¶
層暈稍駮雜耳凡岩石有兩壁各石三層三層之上即¶
復石也石色燥甚下即底石也石色雜雖潤不發墨凡¶
三層之石從上第一層謂之頂石皆素第二層腰石或¶
有眼或無眼第三層脚石即無眼大抵有眼石在本岩¶
<pb:KR3i0018_WYG_002-16a>¶
中尤細潤下岩石謂之鴝鵒眼上岩下穴謂之鸚哥眼¶
上岩下中穴謂之雞翁猫見眼半邉山謂之雀兒眼了¶
哥眼土人以此别之¶
　　小湘石¶
在端州之西四十里石色紫稍燥間有眼者類雀眼但¶
無瞳子後厯石在端州北十里色赤紫石極細不甚潤¶
石性極軟間有眼者但一兩暈蚌坑在下岩之一小溪¶
今其歳久中崩落之石久為風日所侵性堅頑極不發¶
<pb:KR3i0018_WYG_002-16b>¶
墨石色止紫瑩浄間亦有眼無層暈色駁雜大抵諸石¶
在穴中正如石榴子&KR0008;&KR0008;各有石朴籠絡中有硯材大¶
小既施斧作十分之中可得三四許又有一種圓如𤓰¶
瓠中有其質謂之子石尤佳極鮮得之下岩之價二十¶
倍於上岩下穴上石之價十倍於半邉山諸坑價十倍¶
於小湘價倍於蚌坑後厯絶品亦不過十來千¶
　　白馬寺石¶
河南府白馬寺之野中每大雨過土中多獲細石頗碎¶
<pb:KR3i0018_WYG_002-17a>¶
一種色深紺綠類西蕃馬價珠一種色稍次一種色淡¶
綠紋理多斑剝鮮有瑩净者間有刻成佛像其大不過¶
如梅李色深綠者價甚穹此石産外國蓋西落故都之¶
地即有之又有於土中獲銅帶鈎填以七寶雜諸細石¶
粲然可喜¶
　¶
　¶
　¶
<pb:KR3i0018_WYG_002-17b>¶
　¶
　¶
　¶
　¶
　¶
　¶
　¶
　雲林石譜卷中¶
